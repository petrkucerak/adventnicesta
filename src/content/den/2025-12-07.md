---
dayName: "2. neděle adventní, cyklus A"
date: "2025-12-07"
author: 'Jan Pitřinec'
authorDetails: "Bc.Th. Jan Pitřinec, kněz, ředitel DCŽM Vesmír, Deštné v&nbsp;O. h."

bibleQuote: "V té době vystoupil Jan Křtitel a&nbsp;kázal v&nbsp;judské poušti: <em>„Obraťte se, neboť se přiblížilo nebeské království.“</em> Jan byl totiž ten, o&nbsp;němž řekl prorok Izaiáš: <em>„Hlas volajícího na poušti: Připravte cestu Páně, vyrovnejte mu stezky!“</em> Jan měl na sobě oděv z&nbsp;velbloudí srsti a&nbsp;kolem boků kožený pás, živil se kobylkami a&nbsp;medem divokých včel. Tehdy vycházel k&nbsp;němu Jeruzalém, celé Judsko a&nbsp;celý kraj kolem Jordánu, dávali se od něho křtít v&nbsp;řece Jordánu a&nbsp;přitom vyznávali své hříchy. Když však viděl, že k&nbsp;jeho křtu přichází mnoho farizeů a&nbsp;saduceů, řekl jim: <em>„Zmijí plemeno, kdo vám ukázal, jak uniknout trestu, který už hrozí? Přinášejte tedy ovoce hodné obrácení. Nemyslete si, že můžete říkat: <em>Naším otcem je Abrahám!</em>, neboť vám říkám: Bůh může oživit tyhle kameny a&nbsp;Abrahámovi z&nbsp;nich udělat děti. Sekera je už přiložena ke kořenu stromů; každý strom, který nenese dobré ovoce, bude poražen a&nbsp;hozen do ohně. Já vás sice křtím vodou, abyste se obrátili. Ale ten, který má přijít po mně, je mocnější než já; jemu nejsem hoden ani opánky přinést. On vás bude křtít Duchem svatým a&nbsp;ohněm.V&nbsp;ruce má lopatu a&nbsp;pročistí (obilí) na svém mlatě. Pšenici uloží na sýpce, plevy však bude pálit ohněm neuhasitelným.“</em>"
source: "Mt 3,1-12"

prayer: "Všemohoucí a&nbsp;milosrdný Bože, spěcháme vstříc tvému Synu a&nbsp;prosíme tě: nedopusť, aby nám stály v&nbsp;cestě pozemské zájmy, ale ať nebeská moudrost zúrodní naše nitro, abychom došli k&nbsp;věčnému životu s&nbsp;Kristem. Neboť on s&nbsp;tebou v&nbsp;jednotě Ducha svatého...
"

---

Nevím, jestli jste se nějak na Jubileum připravovali či měli nějaká očekávání, ale v&nbsp;Bibli je to jasné. Přípravu na milostivé léto vyhlášené Ježíšem dostal na starost Jan Křtitel. Ujal se toho se vší energií a&nbsp;razancí, jak to dnes můžeme slyšet v&nbsp;evangeliu, když posluchače přirovnává ke zmijímu plemenu a&nbsp;vyhrožuje ohněm neuhasitelným. Otázka zní, co si z&nbsp;toho Janovi posluchači odnesli, nebo zda tušili, co Ježíšův čas milosti přinese. Moje soukromá odpověď zní: netušili.

Ani já netušil, co mi Jubilejní rok přinese. Protože jsme neměli v&nbsp;úmyslu jet na Národní pouť, naplánovali jsme s&nbsp;pastorační radou farní pouť do Itálie na květen 2025. Jenže hned pár dnů poté jsme zjistili, že organizátoři Národní pouti by moc rádi, aby ji doprovázela i&nbsp;naše ústecká Cecilská hudební jednota. Takové prosby se neodmítají, takže se mé cesty do Říma rozrostly: na konci března Národní pouť, v&nbsp;květnu farní pouť a&nbsp;v létě Jubileum mládeže. Ale to nakonec bylo to nejmenší překvapení Jubilea.

Jen pár dní před národní poutí si mě do Hradce zavolali naši generální vikáři a&nbsp;požádali mě, jestli bych od září mohl převzít centrum pro mládež Vesmír. Po necelých dvou a&nbsp;půl letech v&nbsp;ústecké farnosti přišla tato změna jako blesk z&nbsp;čistého nebe. Nechci vás obtěžovat dlouhým vyprávěním, jak jsme to ve farnosti prožívali a&nbsp;jak jsem tuto změnu zpracovával já. To důležité je, že právě během <em>„rozdýchávacího“</em> období jsem mohl spolu se svými farníky procházet Svatými branami a&nbsp;vše svěřovat Pánu. Při druhé římské cestě jsme navíc byli přítomni volbě papeže Lva na Svatopetrském náměstí. A&nbsp;asi nikdy bych si dobrovolně nenaplánoval tak intenzivní jaro a&nbsp;léto jako teď se všemi cestami a&nbsp;poutěmi Jubilea. Po lidské i&nbsp;duchovní stránce to byla krásná příležitost s&nbsp;farností ještě něco prožít, rozloučit se a&nbsp;připravovat se na nový úkol. Vnímám to vše jako velkou Boží milost a&nbsp;pevně doufám, že Pán bude s&nbsp;podobnou štědrostí pokračovat i&nbsp;v&nbsp;mém novém působišti mezi mladými.


