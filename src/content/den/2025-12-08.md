---
dayName: "8. prosince
Slavnost Panny Marie, počaté bez poskvrny prvotního hříchu"
date: "2025-12-08"
author: 'Pavel Boukal'
authorDetails: "Mons. ICLic. Pavel Boukal, kancléř diecézní kurie, Hradec Králové"

bibleQuote: "Anděl Gabriel byl poslán od Boha do galilejského města, které se jmenuje Nazaret, k&nbsp;panně zasnoubené s&nbsp;mužem jménem Josef z&nbsp;Davidova rodu a&nbsp;ta panna se jmenovala Maria. Anděl k&nbsp;ní vešel a&nbsp;řekl: <em>„Buď zdráva, milostiplná! Pán s&nbsp;tebou!“</em> Když to slyšela, ulekla se a&nbsp;uvažovala, co má ten pozdrav znamenat. Anděl jí řekl: <em>„Neboj se, Maria, neboť jsi nalezla milost u Boha. Počneš a&nbsp;porodíš syna a&nbsp;dáš mu jméno Ježíš. Bude veliký a&nbsp;bude nazván Synem Nejvyššího. Pán Bůh mu dá trůn jeho předka Davida, bude kralovat nad Jakubovým rodem navěky a&nbsp;jeho království nebude mít konce.“</em> Maria řekla andělovi: <em>„Jak se to stane? Vždyť muže nepoznávám.“</em> Anděl jí odpověděl: <em>„Duch svatý sestoupí na tebe a&nbsp;moc Nejvyššího tě zastíní. Proto také dítě bude nazváno svaté, Syn Boží. I tvoje příbuzná Alžběta počala ve svém stáří syna a&nbsp;je už v&nbsp;šestém měsíci, ačkoli byla považována za neplodnou. Vždyť u Boha není nic nemožného.“</em> Maria řekla: <em>„Jsem služebnice Páně: ať se mi stane podle tvého slova.“</em> A&nbsp;anděl od ní odešel."
source: "Lk 1,26-38"

prayer: "Bože, tys uchránil Pannu Marii od dědičné viny, aby byla důstojným příbytkem tvého Syna, a&nbsp;pro jeho budoucí zásluhy jsi ji už od počátku zahrnul svou milostí; na její přímluvu pomáhej i&nbsp;nám, ať čistí dojdeme k&nbsp;tobě. Prosíme o&nbsp;to skrze tvého Syna...
"

---

O dnešní slavnosti připomínající nám uchránění Ježíšovy matky Panny Marie od dědičné viny čteme evangelium o&nbsp;zvěstování, kdy archanděl Gabriel přináší Panně Marii poselství o&nbsp;jejím vyvolení stát se matkou vtěleného Božího Syna. Maria je Bohem obdarovaná, je <em>„milostiplná“</em>, přesto netuší, jak se její mateřství může uskutečnit. Vždyť je obyčejnou dívkou, která <em>„muže nepoznává“</em>. Po andělově sdělení vrcholícím slovy <em>„u Boha není nic nemožného“</em> se však dokáže dát Bohu plně k&nbsp;dispozici: <em>„Jsem služebnice Páně: ať se mi stane podle tvého slova.“</em>

Panna Maria se tak stala Matkou Boží a&nbsp;díky tomu je i&nbsp;Matkou Církve, mystického Těla Kristova. Je také uctívána jako Matka kněží, tedy těch, kterým její Syn dává podíl na své kněžské službě a&nbsp;kteří by se měli Panně Marii snažit podobat právě v&nbsp;ochotě naplňovat Boží očekávání.

Na konci června jsem měl možnost zúčastnit se Jubilea kněží v&nbsp;Římě, které se konalo v&nbsp;rámci Svatého roku 2025. Sešlo se nás ve Věčném městě několik tisíc kněží z&nbsp;celého světa, abychom společně obnovili své povolání, sdíleli víru a&nbsp;načerpali sílu pro další službu. Mariino mateřství vůči nám kněžím a&nbsp;událost jejího <em>„ano – staň se“</em>, které nám nikdy nepřestane být nedostižným vzorem, se mi připomenuly zvláště ve chvíli, kdy jsme měli možnost navštívit baziliku Santa Maria Maggiore. Slavili jsme tam mši svatou s&nbsp;kněžími z&nbsp;naší vlasti účastnícími se Jubilea a&nbsp;mohli jsme se rovněž soukromě pomodlit u hrobu papeže Františka.

Víme, že tento papež, jenž tolikrát přišel svěřovat Panně Marii právě do této baziliky nejrůznější těžkosti a&nbsp;problémy, které nesl, byl velkým ctitelem Matky Boží. Ve svém učení navázal na tradici, která vidí Marii jako Matku všech, ale kněží mají k&nbsp;ní zvláštní vztah, protože mají být obrazem jejího Syna, Ježíše Krista.

I na dalších římských posvátných místech jsem si uvědomoval uvedenou odpovědnost, kterou jako kněží máme. Podobně jako Maria byla povolána k&nbsp;jedinečné službě, i&nbsp;každý kněz je zván, aby denně odpovídal Bohu s&nbsp;důvěrou: <em>„Staň se mi podle tvého slova.“</em> Kněžství jistě není jen funkcí či úřadem, ale mělo by být odpovědí na Boží volání – odpovědí, která se rodí v&nbsp;srdci, podobně jako se v&nbsp;Mariině srdci zrodila ochota přijmout tajemství vtělení. Každé povolání začíná Božím oslovením a&nbsp;lidskou odpovědí. Maria neznala všechny důsledky, ale dokázala Bohu důvěřovat. I naše kněžské <em>„ano“</em> je začátkem Božího působení v&nbsp;našich životech i&nbsp;v&nbsp;srdcích lidí, ke kterým jsme posláni.

Dvakrát jsme měli možnost slavit mši svatou v&nbsp;bazilice sv. Petra – první den byl hlavním celebrantem prefekt Dikasteria pro klérus kardinál Lazarus You Heung-sik, druhý den, na slavnost Nejsvětějšího Srdce Ježíšova, v&nbsp;Den modliteb za posvěcení kněží, liturgii spojené s&nbsp;kněžským svěcením 32 jáhnů z&nbsp;celého světa, předsedal papež Lev XIV. Dá se snad trochu zjednodušeně říci, že oba nás ve svých obsažných promluvách vedli právě k&nbsp;tomu podstatnému v&nbsp;kněžském životě: abychom dokázali – po vzoru Mariině – opakovat své osobní <em>„ano“</em>, které se nevysloví jednou, ale je třeba ho obnovovat každý den.


