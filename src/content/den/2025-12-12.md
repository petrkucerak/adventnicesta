---
dayName: "Pátek po 2. neděli adventní"
date: "2025-12-12"
author: 'Kateřina Fišerová'
authorDetails: "Kateřina Fišerová, studentka, Červený Kostelec "

bibleQuote: "Ježíš řekl zástupům: <em>„Ke komu přirovnám toto pokolení? Je jako děti, které sedí na tržišti a&nbsp;volají na své druhy: <em>Hráli jsme vám, a&nbsp;vy jste netancovali, naříkali jsme, a&nbsp;vy jste neplakali.</em> Přišel Jan, nejedl a&nbsp;nepil, a&nbsp;říkají: <em>Je blázen.</em> Přišel Syn člověka, jí a&nbsp;pije, a&nbsp;říkají: <em>Je to žrout a&nbsp;pijan, přítel celníků a&nbsp;hříšníků.</em> Ale přece moudrost se ospravedlní svými skutky.“</em>"
source: "Mt 11,16-19"

prayer: "Vyslyš, Bože, naše prosby a&nbsp;dej nám sílu, abychom s&nbsp;neúnavnou bdělostí očekávali slavný příchod tvého jednorozeného Syna a&nbsp;spěchali mu vstříc s&nbsp;vírou a&nbsp;láskou. Neboť on s&nbsp;tebou v&nbsp;jednotě Ducha svatého...
"

---

Odpuštění – plody, které osvobozují

V evangeliu podle Matouše 11,16-19 Ježíš ukazuje, jak snadno nacházíme důvody, proč nepřijmout Boží poselství. Problém nebyl v&nbsp;Janově přísnosti, ani v&nbsp;Ježíšově otevřenosti, ale v&nbsp;lidském srdci, které si vždy našlo výmluvu proč neuvěřit a&nbsp;nepřijmout.

Myslím, že podobně je to i&nbsp;s odpuštěním. Kolikrát si sami říkáme: <em>„Nemohu odpustit, bylo by to moc těžké.” Nebo naopak: <em>„Odpustit by znamenalo, že to, co se stalo, vlastně nevadí.” Hledáme důvody, proč odpuštění odložit nebo odmítnout. Přitom zapomínáme, že nejde o&nbsp;ospravedlnění viny, ale o&nbsp;proměnu srdce.

Ježíš nám připomíná, že pravá moudrost se pozná podle skutků, podle ovoce. A&nbsp;právě odpuštění nese plody, které osvobozují – mír v&nbsp;duši, schopnost znovu roztáhnout křídla, která byla svázaná, svobodu nespoutanou minulostí. Když odpustíme, neznamená to, že naše bolest zmizí přes noc. Ale znamená to, že nedáváme křivdě moc nad svým životem.

Díky Jubilejnímu setkání v&nbsp;Římě jsem měla možnost se zastavit, uvědomit si jaké milosti a&nbsp;dary nám Bůh dává, vede nás na cestě k&nbsp;sobě, ukazuje nám směr, kterým se dát, a&nbsp;i když nám do cesty dává zkoušky, vždy to s&nbsp;námi myslí dobře, přijímá nás takové, jací jsme, se všemi našimi slabostmi. To, co prožijeme ve svátosti smíření, máme nést dál – nejen přijímat odpuštění, ale také se učit odpouštět. Jubilejní rok je pro mě časem radosti, nového začátku a&nbsp;naděje.

Jak s&nbsp;tím můžeme pracovat v&nbsp;každodenním životě? Možná začít u malých, ale ve skrytu velkých věcí: přestat v&nbsp;duchu opakovat staré křivdy, nepomlouvat druhého, který nám ublížil, ale raději vyslovit jeho jméno v&nbsp;modlitbě. Nebo udělat první krok k&nbsp;rozhovoru, i&nbsp;když nevíme, jak dopadne. Každý takový krok otevírá prostor, aby se v&nbsp;našem životě mohly objevit nové plody.

Je v&nbsp;mém životě někdo, komu potřebuji odpustit, ale stále hledám důvody, proč to nejde? Jaké plody by mohl přinést můj život, kdybych přijal(a) Boží odpuštění naplno a&nbsp;daroval(a) ho dál? Umím přijmout sám(a) sebe s&nbsp;chybami i&nbsp;slabostmi, které mi Bůh už dávno odpustil? Jak mohu během Jubilejního roku konkrétně projevovat milosrdenství vůči druhým?

Pane Ježíši, Ty znáš mé srdce i&nbsp;moje rány. Dej mi odvahu odpustit tam, kde to nedokážu ze své síly. Nauč mě dívat se na druhé ne přes křivdy, ale očima Tvého milosrdenství. Ať mé odpuštění přinese plody pokoje mně i&nbsp;těm, kdo žijí kolem mě. Amen.


