---
dayName: "3. neděle adventní, cyklus A"
date: "2025-12-14"
author: 'František Filip'
authorDetails: "František Filip, kněz, spirituál Biskupského gymnázia v&nbsp;Hradci Králové"

bibleQuote: "Jan (Křtitel) slyšel ve vězení o&nbsp;Kristových činech. Poslal tedy k&nbsp;němu své učedníky s&nbsp;dotazem: <em>„Ty jsi ten, který má přijít, anebo máme čekat jiného?“</em> Ježíš jim odpověděl: <em>„Jděte a&nbsp;oznamte Janovi, co slyšíte a&nbsp;vidíte: Slepí vidí, chromí chodí, malomocní jsou očišťováni, hluší slyší, mrtví vstávají, chudým se hlásá radostná zvěst. A&nbsp;blahoslavený, kdo se nade mnou nepohorší.“</em> Když odcházeli, začal Ježíš mluvit k&nbsp;zástupům o&nbsp;Janovi: <em>„Co jste vyšli na poušť vidět? Snad rákos zmítaný větrem? Nebo co jste vyšli vidět? Člověka oblečeného do jemných šatů? Ti, kdo nosí jemné šaty, jsou (přece) v&nbsp;královských palácích. Co jste tedy vyšli vidět? Proroka? Ano, říkám vám, víc než proroka. To je ten, o&nbsp;němž je psáno: <em>Já posílám svého posla před tvou tváří, aby připravil cestu před tebou.</em> Amen, pravím vám: Mezi těmi, kdo se narodili ze ženy, nepovstal nikdo větší než Jan Křtitel. Ale i&nbsp;ten nejmenší v&nbsp;nebeském království je větší než on.“</em>"
source: "Mt 11,2-11"

prayer: "Všemohoucí Bože, očekáváme s&nbsp;vírou slavnost narození tvého Syna a&nbsp;prosíme tě: dej nám svou milost, abychom se mohli radovat z&nbsp;naší spásy a&nbsp;vděčně tě chválit. Skrze tvého Syna...
"

---

Neděle je den pro Pána. Den, kdy je také dobré si připomínat to, co Bůh v&nbsp;našem životě vykonal. Letošní svatý rok mi zůstane asi napořád propojený se zkušeností pouti do Říma s&nbsp;mladými studenty našeho gymnázia. Ta pouť byla mimořádná v&nbsp;mnoha ohledech. Původně jsme se těšili na svatořečení Carla Acutise. Nakonec jsme místo toho byli účastni pohřbu papeže Františka. Celé město Řím, plné mladých lidí, prožívalo slavnostní atmosféru papežského pohřbu. Bylo poznat, že pohřeb papeže je událost, kterou prožívají i&nbsp;běžní Italové, věřící praktikující i&nbsp;nepraktikující. To, že se nám i&nbsp;díky brzkému rannímu vstávání a&nbsp;příhodné poloze ubytování podařilo dostat dopředu na Svatopetrské náměstí, je podstatný, ale ani zdaleka jediný krásný střípek naší pouti.

Pro mě osobně to byla velká škola důvěry v&nbsp;to, že se Bůh postará, byť dopředu byly u mnoha věcí otazníky. Při pohledu zpátky se ale Bůh ve všem podstatném postaral. Postaral se do takové míry, že leckteré momenty dopadly v&nbsp;dané situaci lépe, než kdybychom je měli dlouho dopředu naplánované. Pro naše studenty to byl bezpochyby silný zážitek. Doteď na něj mnozí rádi vzpomínají. Zažít Řím v&nbsp;takovéto pohnuté atmosféře, být v&nbsp;centru duchovního dění, které zasahuje celý svět, je (nejen) pro mladého člověka mimořádné. Největší radost jsem měl ale nejspíš z&nbsp;toho, že během vlastní pouti bylo poznat, že je tato pouť pod Boží ochranou. Můj dojem určitě posilovali také nápomocní místní a&nbsp;další italští dobrovolníci, ale měl jsem takřka jistotu, že Bůh se o&nbsp;<em>„svoje věci“</em> postará. Možná na poslední chvíli, možná netradičně, ale že se všechno vyřeší a&nbsp;vše podstatné se stihne. Pokud tedy dnes v&nbsp;evangeliu Ježíš odkazuje Janovy učedníky na plody svého působení, pro mě by největším svědectvím této pouti byla velká zkušenost, že se Pán opravdu postaral.


