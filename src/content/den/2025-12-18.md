---
dayName: "18. prosince"
date: "2025-12-18"
author: 'Veronika Poslušná'
authorDetails: "Mgr. Veronika Poslušná, pastorační asistentka, Ústí nad Orlicí"

bibleQuote: "S narozením Ježíše Krista to bylo takto: Jeho matka Maria byla zasnoubena s&nbsp;Josefem. Ale dříve než začali spolu žít, ukázalo se, že počala z&nbsp;Ducha Svatého. Protože její muž Josef byl spravedlivý a&nbsp;nechtěl ji vydat pohaně, rozhodl se tajně se s&nbsp;ní rozejít. Když už to chtěl udělat, zjevil se mu ve snu anděl Páně a&nbsp;řekl: <em>„Josefe, synu Davidův, neboj se k&nbsp;sobě vzít svou manželku Marii. Vždyť dítě, které počala, je z&nbsp;Ducha Svatého. Porodí syna a&nbsp;dáš mu jméno Ježíš; on totiž spasí svůj lid od hříchů.“</em> To všecko se stalo, aby se naplnilo, co řekl Pán ústy proroků: <em>Hle, panna počne a&nbsp;porodí syna a&nbsp;dají mu jméno Emanuel,</em> to znamená <em>Bůh s&nbsp;námi</em>. Když se Josef probudil ze spánku, udělal, jak mu anděl Páně přikázal: vzal svou ženu k&nbsp;sobě."
source: "Mt 1,18-24"

prayer: "Prosíme tě, všemohoucí Bože, zbav nás tíživého otroctví hříchu, abychom žili ve svobodě, kterou nám přinesl tvůj Syn, Ježíš Kristus, jehož narození se připravujeme oslavit. Neboť on s&nbsp;tebou v&nbsp;jednotě Ducha Svatého...
"

---

V dnešním úryvku evangelia se nedočteme, co všechno Josef dělal, ale jistě to byl muž pracovitý, aby zabezpečil svou budoucí rodinu. Závažná a&nbsp;dramatická situace, které byl vystaven, končí vysvětlením a&nbsp;ujištěním ve snu: <em>„Neboj se…“</em>

Pro každého z&nbsp;nás Bůh připravil originální cestu života, ze které vidíme dopředu jenom kousek. Máme zkušenost, že se někdy stáčí směrem, o&nbsp;kterém nevíme, jestli vůbec vede ke správnému cíli. Bůh je ale věrný a&nbsp;podobně jako Josefa i&nbsp;nás ve chvílích ticha ujišťuje o&nbsp;své blízkosti.

Když se ohlédnu zpátky za prožitým Jubilejním rokem, vidím, že jsem i&nbsp;já mohla Boží hlas zaslechnout. A&nbsp;žasnu, kolik příležitostí jsem k&nbsp;tomu dostala! Boží režie vedla celou naši farnost plánovanými, ale i&nbsp;nečekanými událostmi. Mimořádné místo v&nbsp;mém srdci má aktivní účast se scholou na Národní pouti, a&nbsp;to při křížové cestě a&nbsp;v Bazilice sv. Petra. Byli jsme opravdu <em>„uvnitř“</em> událostí a&nbsp;blízko milostem, které pro nás Bůh připravil. A&nbsp;když jsme při květnové – tentokrát farní – pouti mohli být na Svatopetrském náměstí právě v&nbsp;době zvolení papeže Lva XIV., zažívali jsme na opravdu vanutí Ducha Svatého.

Jubilejní rok nám ale přinesl i&nbsp;překvapivou zprávu o&nbsp;změně pana faráře, následné loučení s&nbsp;ním a&nbsp;vítání kněze nového. To všechno s&nbsp;sebou neslo mnoho výzev i&nbsp;úkolů. Ale zakusila jsem (jako Josef), že právě v&nbsp;tichu přichází Boží ujištění: <em>„Neboj se, vím, kudy tvoje cesta povede…“</em> Dnes už můžu říct, že jsem i&nbsp;tyto chvíle zvládla díky tomu, že jsem dokázala – což pro mě bývá dost těžké – opustit svoje představy a&nbsp;svěřit vše Boží prozřetelnosti v&nbsp;modlitbě, při adoraci nebo ve mši svaté. Díky prožití tohoto mimořádného roku tak ve mně nově rezonuje myšlenka, že tento navenek <em>„ztracený čas“</em> pro Boha je ve skutečnosti tím nejlepším ukazatelem i&nbsp;zdrojem síly pro další cestu.


