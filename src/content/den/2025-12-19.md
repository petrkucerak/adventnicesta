---
dayName: "19. prosince"
date: "2025-12-19"
author: 'Viktor Darebný'
authorDetails: "Viktor Darebný"

bibleQuote: "Za dnů judského krále Heroda žil jeden kněz z&nbsp;Abiášovy kněžské třídy; jmenoval se Zachariáš. Jeho manželka pocházela z&nbsp;Árónova rodu a&nbsp;jmenovala se Alžběta. Oba byli spravedliví před Bohem a&nbsp;žili bezúhonně podle všech přikázání a&nbsp;nařízení Páně. Neměli však děti, protože Alžběta byla neplodná a&nbsp;oba již byli pokročilého věku. Když jednou byla na řadě jeho třída a&nbsp;on vykonával před Bohem kněžskou službu, padl na něj podle kněžského řádu los, aby vešel do chrámu Páně a&nbsp;obětoval kadidlo. Celé množství lidu se modlilo venku v&nbsp;hodinu té oběti. Tu se mu zjevil anděl Páně stojící po pravé straně kadidlového oltáře. Když ho Zachariáš uviděl, lekl se a&nbsp;padla na něj bázeň. Anděl mu však řekl: <em>„Neboj se, Zachariáši, neboť tvá modlitba je vyslyšena; tvoje žena Alžběta ti porodí syna a&nbsp;dáš mu jméno Jan. Budeš mít radost a&nbsp;veselí a&nbsp;mnozí se budou radovat z&nbsp;jeho narození. Bude veliký před Pánem, víno ani jiný opojný nápoj nebude pít, bude plný Ducha svatého už od mateřského lůna a&nbsp;mnoho izraelských synů obrátí k&nbsp;Pánu, jejich Bohu. Půjde před ním v&nbsp;duchu a&nbsp;moci Eliášově, aby obrátil srdce otců k&nbsp;dětem, neposlušné k&nbsp;smýšlení spravedlivých a&nbsp;připravil Pánu ochotný lid.“</em> Zachariáš řekl andělovi: <em>„Podle čeho to poznám? Vždyť já jsem stařec a&nbsp;(také) moje žena je v&nbsp;pokročilém věku.“</em> Anděl mu odpověděl: <em>„Já jsem Gabriel. Stojím před Bohem a&nbsp;byl jsem poslán, abych k&nbsp;tobě mluvil a&nbsp;sdělil ti tuto radostnou zvěst. Teď však zůstaneš bez řeči a&nbsp;nebudeš moci promluvit až do dne, kdy se to stane, protože jsi neuvěřil mým slovům, která se naplní ve svůj čas.“</em> Lid čekal na Zachariáše a&nbsp;divil se, že se v&nbsp;chrámě zdržuje tak dlouho. Když pak vyšel a&nbsp;nemohl k&nbsp;nim promluvit, poznali, že měl v&nbsp;chrámě vidění. Dával jim znamení a&nbsp;zůstal němý. Když se skončily dny jeho služby, vrátil se domů. Po těch dnech jeho žena Alžběta počala, ale tajila se po pět měsíců. Říkala si: <em>„To mi učinil Pán, když mě milostivě zbavil pohanění před lidmi.“</em>"
source: "Lk 1,5-25"

prayer: "Bože, tys nám poslal svého Syna, narozeného z&nbsp;Panny Marie, a&nbsp;jeho příchodem zazářilo světu světlo tvé slávy; pomáhej nám, abychom slavili toto tajemství vedeni světlem víry a&nbsp;s opravdovou zbožností. Prosíme o&nbsp;to skrze tvého Syna...
"

---

Byla sobota odpoledne. Davy poutníků proudily po Via della Conciliazione do srdce Říma – na náměstí svatého Petra. Tisíce lidí toužily projít svatou branou právě zde, v&nbsp;samotném srdci naší církve. My společně s&nbsp;Cecilskou hudební jednotou z&nbsp;Ústí nad Orlicí jsme však nemohli čekat. Rozhodli jsme se vstoupit do Vatikánu tak trochu <em>„zadním vchodem“</em>. Předběhli jsme zástupy poutníků, policejní kordony i&nbsp;dobrovolníky, kteří zajišťovali hladký průchod skrze koridor vedoucí na náměstí.

Po důkladné kontrole od italské policie jsme se konečně ocitli za hranicí Vatikánu. Byl to pro mě silný okamžik – vnitřně jsem si řekl: <em>„Tak, a&nbsp;teď jsem tady.“</em> Před námi se rozevřelo panorama, které žádná fotografie nikdy nenahradí: Svatopetrské náměstí a&nbsp;v jeho čele monumentální bazilika svatého Petra. Zařadili jsme se do další fronty, tentokrát k&nbsp;průchodu svatou branou. Těsně před ní jsme se společně pomodlili <em>„Věřím v&nbsp;Boha“</em> a&nbsp;pak měl každý prostor i&nbsp;pro svou osobní modlitbu. Každý mohl tento okamžik prožít po svém. Byl to silný zážitek – a&nbsp;přitom jen první z&nbsp;mnoha, které nás toho dne čekaly.

Po vstupu do baziliky jsem zůstal ohromený. Člověk si dělá určité představy, ale skutečnost je nepopsatelná. Zrovna tam probíhala mše svatá poutníků z&nbsp;jiné země, a&nbsp;já tak měl chvíli na to, abych nasál atmosféru tohoto posvátného místa.

Hlavní úkol nás ale teprve čekal – doprovodit zpěvem a&nbsp;hrou na varhany mši svatou u příležitosti Národní pouti do Říma během Jubilejního 25. Svatého roku. Nervozita byla značná: tak posvátné místo, přímý přenos, účast většiny českých a&nbsp;moravských biskupů a&nbsp;přes dva tisíce poutníků z&nbsp;vlasti.

Na zkoušení bohužel nezbylo mnoho času. Po asi patnácti minutách jsme byli přerušeni s&nbsp;tím, že je třeba zachovat ticho. Nebylo to ideální a&nbsp;nervozita se ještě zvýšila – jak u mě, tak u členů Cecilské hudební jednoty.

Pět minut do začátku. Stál jsem těsně vedle baldachýnu uprostřed baziliky, procházel se a&nbsp;modlil.

V tom jsem si všiml poklopu v&nbsp;podlaze – jakéhosi <em>„zlatého kanálu“</em>, průzoru do podzemí Svatopetrské baziliky. A&nbsp;tehdy mi to došlo. Pocítil jsem něco, co jsem v&nbsp;životě zažil jen párkrát: vlna horka, uvolnění a&nbsp;prozření. Uvědomil jsem si, že právě zde stojím na biblické skále, na níž Petr vybudoval svou církev. To je ono.

Usadil jsem se za varhany a&nbsp;mše svatá začala. Ne vše dopadlo úplně podle představ – u svatého Petra člověk přece jen nedoprovází liturgii každý den. Postupně jsme ale já i&nbsp;sbor nabyli jistotu, že všechno dobře dopadne – a&nbsp;také se tak stalo.

Na závěr mše zazněl Svatováclavský chorál a&nbsp;česká státní hymna – další silný vrchol dne.

Po mši následovalo společné focení a&nbsp;odchod. Když jsem se ještě jednou ohlédl, spatřil jsem baziliku v&nbsp;záři zlatavého jarního slunce. A&nbsp;znovu se dostavil ten vnitřní pocit – hluboký duchovní zážitek, úleva, a&nbsp;jistota, že Skála stále žije v&nbsp;našich srdcích, duších i&nbsp;v&nbsp;celé církvi.


