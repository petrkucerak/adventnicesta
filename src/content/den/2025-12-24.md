---
dayName: "24. prosince
při ranní mši svaté"
date: "2025-12-24"
author: 'Karel Moravec'
authorDetails: "ICLic. Mgr. Karel Moravec, kněz,  rektor poutního kostela na Hoře Matky Boží v&nbsp;Králíkách "

bibleQuote: "Janův otec Zachariáš byl naplněn Duchem svatým a&nbsp;pronesl tato prorocká slova: <em>„Pochválen buď Hospodin, Bůh Izraele, neboť navštívil a&nbsp;vykoupil svůj lid! Vzbudil nám mocného spasitele z&nbsp;rodu svého služebníka Davida, jak slíbil od pradávna ústy svých svatých proroků; zachránil nás od nepřátel, z&nbsp;rukou všech, kdo nás nenávidí. Slitoval se nad našimi otci, rozpomenul se na svou svatou smlouvu, na přísahu, kterou se zavázal našemu otci Abrahámovi: že nám dopřeje, abychom mu beze strachu a&nbsp;vysvobozeni z&nbsp;rukou nepřátel zbožně a&nbsp;spravedlivě sloužili po všechny dny svého života. A&nbsp;ty, dítě, budeš prorokem Nejvyššího, neboť půjdeš před Pánem připravit mu cestu, dát jeho lidu poznání spásy v&nbsp;odpuštění hříchů z&nbsp;milosrdné lásky našeho Boha, s&nbsp;kterou nás navštívil ten, který vychází z&nbsp;výsosti, aby zazářil těm, kdo žijí v&nbsp;temnotě a&nbsp;v stínu smrti, a&nbsp;uvedl naše kroky na cestu pokoje.“</em>"
source: "Lk 1,67-79"

prayer: "Prosíme tě, Pane Ježíši, pospěš a&nbsp;neprodlévej, ať tvůj příchod posilní a&nbsp;povzbudí všechny, kdo plně důvěřují v&nbsp;tvou lásku. Neboť ty žiješ a&nbsp;kraluješ s&nbsp;Bohem Otcem v&nbsp;jednotě...
"

---

Papež František vyhlásil jubilejní rok a&nbsp;chtěl, abychom byli poutníky naděje. Pročítal jsem si bulu <em>„Spes non confundit“</em>, <em>„Naděje neklame“</em> (Řím 5,5). Nezklame jen, když ji nepostavíme na svůdné důvěře v&nbsp;lepší časy, ale na jistotě Boží lásky ke každému člověku.

Pro poutníka je důležitý nejen cíl, ale i&nbsp;samotná cesta. Přináší zážitky, krásu i&nbsp;nepřízeň a&nbsp;nepohodu. Právě v&nbsp;těžkých chvílích, ve strachu z&nbsp;budoucnosti, v&nbsp;obavách o&nbsp;zdraví a&nbsp;život náš i&nbsp;našich blízkých hledáme pravý zdroj naděje. Kde vzít naději, když nás, nebo nám blízké lidi ohrožuje nemoc, smrt?V&nbsp;první polovině letošního roku jsem to sám prožil mnohokrát…

Naděje roste z&nbsp;víry v&nbsp;Boží lásku: ať se děje cokoliv těžkého, i&nbsp;když to bolí a&nbsp;nerozumím tomu, Boží láska od nás neustoupí. To nelze pochopit a&nbsp;přijmout bez víry v&nbsp;Ježíšův kříž a&nbsp;zmrtvýchvstání.

Ptejme se Panny Marie pod křížem, kde brala sílu k&nbsp;životu a&nbsp;naději, když se jí na křížové cestě vše v&nbsp;životě hroutilo. Snad může být naší učitelkou, když ji nechal dobrý Bůh projít touto temnou zkušeností.

Celý život se učíme žít jako poutníci naděje. Víme, kde je její zdroj a&nbsp;můžeme předávat věrohodnou zprávu o&nbsp;naději ostatním spolupoutníkům životem. Je důležité být člověkem naděje ve světě, který se zdá být tak zmatený a&nbsp;pokažený.

Dnešní evangelium přináší Zachariášův chvalozpěv. S&nbsp;Alžbětou lidskou naději na potomka již dávno ztratili, a&nbsp;když Bůh chce jejich touhu naplnit, zpočátku nevěří, ale pak zpívá děkovný radostný chvalozpěv!

Přeji všem čtenářům i&nbsp;sobě, abychom se stále učili být poutníky naděje, zvláště v&nbsp;lidsky beznadějných situacích. Světlo naděje nevíce vynikne v&nbsp;temnotě beznaděje!

Události Ježíšova narození jasně ukazují, že se v&nbsp;temnotě noci rodí velké věci!


